#/ /rje btsun sdings ma ba chen po'i rnam par thar pa byin rlabs kyi chu gter g.yo ba zhes bya ba bzhugs/

/ /oM bde legs su gyur cig /rgyal ba kun gyi mkhyen brtse'i snang brnyan ni/ /dbang phyug brgyad ldan rigs brgya'i 'khor lo'i mgon/ /deng 'dir 'dren mchog dam pa sdings ma
ba'i/ /zhabs pad spyi bo'i chu mtshor brtan par bzhugs/ /blo gsal mkhyen brtse'i gter chen 'jam pa'i dbyangs/ /gsang chen rgya mtsho'i dbang phyug rdo rje 'dzin/ /bslab gsum
ngur smrig 'dzin pa kun gyi dpal/ /thub bstan rgyal mtshan 'dzin der rtag phyag 'tshal/ /deng 'dir dus gsum sangs rgyas thams cad kyi ye shes kyi sku gcig pu/ zab pa
dang rgya che ba'i chos tshul rab 'byams kyi gter chen po/ bstan pa dang 'gro ba mtha' yas pa rnams kyi gtsug gi rgyan du gyur pa'i 'phags pa'i dge 'dun/ lha dang bcas pa'i
'jig rten pa kun gyi ma 'dris pa'i mdza' bshes dam pa/ rtogs pas thugs rgyud grol zhing / brtse bas gzhan rgyud smin par mdzad pa'i rnal 'byor gyi

dbang phyug chen po/ rdo rje chos skyong bran du 'khol ba'i mthu stobs kyi mnga' bdag /dkyil 'khor thams cad kyi gtso bo/ /rigs thams cad kyi bdag po/ khyab bdag rdo rje 'chang
chen po/ bdag cag gi 'dren pa dam pa/ don gyi slad du mtshan nas smos na/ rje btsun rdo rje 'chang chen po bslab gsum bstan pa'i rgyal mtshan dpal bzang po sku drin
mtshungs pa ma mchis pa'i zhal snga nas kyi zhabs kyi rtogs pa brjod pa'i gtam/ byin rlabs kyi chu gter g.yo ba zhes bya ba/ rgyal ba'i bgrang yas rnam par thar pa ni/ /sa
bcu'i sems dpas brjod par mi nus na/ /bdag lta'i blun pos brjod par ga la nus/ /'on kyang dad dang gus pas yid drangs shing / /rtsa brgyud bla ma'i rtogs brjod kha skong
du/ /nyung zad brjod la'ang dge tshogs dpag med ces/ /tshul 'dir zhugs la bla ma mkha' 'gro yis/ /bdag gi ngag la spobs pa mchog stsol mdzod/ /de la bla ma dam pa 'di nyid
zhing 'dir sku bltams

pa'i yul ni 'o yug ces pa'i sa'i sman ljongs/ bka' gdams pa'i dge ba'i bshes gnyen chen po skye ba bcu drug gsal ler dran pa la sogs pa yon tan du ma mnga' ba'i mkhas grub
chen po 'byung gnas rdo rjes 'debs par mdzad pa'i ram sdings mar grags pa'i dgon gnas dang khad nye ba'i sa/ 'phags pa spyan ras gzigs kyi rnam sprul dbon ston skyer sgang
pas slob dpon chen po padma 'byung gnas dang dngos su mjal zhing dpal rta mgrin gyi grub pa brnyes pa'i ri khrod gnas log ces pa'i mdun ngos/ rgyal rigs su gyur pa'i lha
btsan po'i gdung brgyud rnams kyis bdag gir mdzad pa'i rdzong gzhis 'o yug gling dkar zhes bya ba'i rgyal rigs de pa'i sgo srung du gyur pa'i las gnyer sgo dpon pa'i rigs
su gyur pa'i yab rgya lha zhes pa dang / yum sgrol ma zhes pa'i yab yum mtshan ldan rigs bzang gi skyes bu de gnyis la/ sras lcam sring gsum byung ba'i gcen po bla ma
'di nyid yin te/ mi zad ces pa me pho khyi lo'i tshes bcu zhig la sku bltams/ mtshan 'tsho rgyal zhes gsol zhing / byis pa de yang sngon gyi bag chags bzang pos brtas pa'i
dbang gis thugs rig dngas shing / tha mal gyi spyod pa dang bral ba/ gzigs snang mang pos dus 'da' ba zhig yod ces thos/ de nyid cher gyur pa na/ sdings ma mkhan po grub
pa'i dbang phyug drung pa 'ga' tshe ba'i zhal snga nas mkhan slob grangs tshang ba'i dbus su rab tu byung ba dge tshul gyi sdom pa bzhes te/ mtshan bslab gsum rgyal mtshan
dbang po zhes par gsol/ bslab bya'i gnas mtha' dag la nyes ltung gi dri

mas ma gos pa'i 'dul ba 'dzin pa rgan po'i brtul zhugs la gnas par mdzad de/ mkhan po de nyid dang chos rje legs ldan pa sogs la gsang sngags gsar rnying dang 'brel ba'i smin
byed rgyu dbang mtshan nyid dang ldan pa gsan te/ phung khams skye mched thams cad la bde bar gshegs pa'i sa bon legs par thebs pa yin te/ mgon po khyod kyi phung khams
skye mched la/ /mtshan nyid kun ldan rdo rje slob dpon gyis/ /smin byen dbang bzhi'i chu rgyun bskur ba'i mthus/ /rnam grol 'bras bu nyid las 'os ci yod/ /de nas ring po
ma lon pa zhig nas mtshan nyid bslab par bzhed nas skyed tshal 'og tu/ gshed dmar gyi grub thob tu grags pa paN chen lha dbang blo gros kyi gdan sa mkhas grub dam pa chos
kyi rje blo gros chos 'phags pa'i zhabs pad bsten nas/ phar phyin la rtsa slob mdzad nas/ lung chen pa ston pa bzang zhing / thugs rig mnga' ba'i tshad dang kun gyi dge
bshes bslab gsum pa zhes phas rgol smeg med par 'joms pa'i grags pas khyab par gyur/ de skabs spyi bsod sogs kyi dbu mdzad mdzad pa'i tshe bsngo gdangs mdzad pa dang /
chos spyod bskul ba sogs kyi dus/ nam mkhar lha'i gzhal med khang bkod pa phun sum tshogs pa'i bye brag yod pa dang / res bar snang la sprin gyi gseb nas/ don snying nang
grol la sogs pa'i 'phyang 'phrul yod pa sogs rnam 'gyur du ma gzigs pa la cung zad thugs yengs pa'i rnam pa byung ba la/ grwa pa gzhan rnams kyis dge bshes bslab gsum pa
chos spyod

bskul 'phro la yengs 'gro ba 'di 'dra gang yin zer/ 'thab pa'i tshul byas 'dug na'ang gang yin gsal po ye ma gsungs/ 'di dag gzur gnas kyi mkhas pas brtags na/ skye ba du mar
zab lam sngon du mdzad pa'i rang bzhin rdzogs pa chen po dang / dpal dus kyi 'khor lo la sogs pa nas gsungs pa'i mchog gi lam rtags gdon mi za ba yin no/ /de nas skabs
shig tu skyed tshal nas gtsang du bsod snyoms la byon pa dang / thams cad mkhyen pa mkhyen brtse'i dbang phyug sdings mar mkhan por phebs pa dang dus mtshungs par zhal mjal
ba dang / de ga'i mod la gzhan gyis 'phrog par mi nus pa'i thugs dang chen po bsam gyis mi khyab pa byung ba la brten/ mdo phyogs kyi gsan sbyong gi 'phro yang bzhag
/bsod snyoms kyi mu yang cam de bzhag nas ma bskyangs par dus de nas bzung ste/ bla ma dam pa de'i zhabs la gtug par mdzad de sngags kyi chos tshul rgya mtsho lta bu gsan
par mdzad mod/ gzhan yang dam pa 'dis kha ba'i ljongs 'dir rgyal ba'i bstan pa rin po che gsal bar mdzad pa'i mkhas pa dang grub pa du ma'i zhabs pad bsten nas zab pa dang
rgya che ba'i gsung gi bdud rtsi nod par mdzad pa'i tshul cung zhig brjod na dang por/ rje btsun 'jam pa'i dbyangs kyi sprul par gdon mi za ba 'khon gyi rigs su sku bltams
pa mkhas grub kun gyis zhabs kyi padmo la phyag byas pa bdag chen ngag gi dbang phyug /sku drin che ba'i dam pa rnam gsum las bka' nos tshul ni/ rgyal ba kun gyi ye
shes kyi sku nyid gang 'dul gdul bya'i snang ngor sprul sku'i zlos gar ci yang

bsgyur ba las kha che'i paNDi ta chen po shAkya shrI dang / kha ba'i ljongs 'dir rgyal ba'i bstan pa rin po che'i srog shing dam par gyur pa bu ston thams cad mkhyen pa la
sogs te mkhas grub du ma'i tshul bzung ba'i mthar rje btsun sa skya pa'i snyan brgyud bstan pa'i rgyal srid la mnga' mdzad pa dpal zha lu gser bkang gi gdan sa bcu gsum pa
rgyal dbang thams cad mkhyen pa tshar chen chos kyi rgyal po'i zhal snga nas la dpal sbug rnam par grol ba'i ri khrod du gsung ngag rin po che slob bshad thun mong ma yin
pa gtso bor gyur pa'i gser chos bcu gsum dang / nag po chen po rnam gnyis dang / shangs chos rnam pa lnga la sogs te zab rgyas kyi chos tshul du ma zhig gsan par mdzad
do/ /gzhan yang sngon tshe thub pa'i dbang po'i drung na lha'i bu bzang skyong zhes su gyur cing / slar yang bod kyi yul 'dir slob dpon chen po padma 'byung gnas bzhugs
pa'i dus su/ las can dag pa'i 'khor lnga'i nang tshan sna nam rdo rje bdud 'joms dang / khro phu lo tsA ba byams pa'i dpal la sogs te/ gsar rnying gi mkhas grub du ma'i tshul
ston par mdzad pa gter ston chen po rigs 'dzin bdud 'joms rdo rje nyid las rang bzhin rdzogs pa chen po dgongs pa zang thal la sogs te bka' gter gyi chos dpag tu med
pa gsan/ khyad par rje bla ma dam pa 'di'i rigs kyi cod pan gyi mchog tu gyur pa ni/ sngon kha ba'i ljongs 'dir bstan pa rin po che gsal bar mdzad pa'i slad du/ skad gnyis
smra ba'i tshul 'dzin pa lang 'gro lo tsA ba dkon mchog 'byung

gnas dang / ayon nyid kyis lan cig ma yin par lung bstan pa'i gter chen chos kyi rgyal po ratna gling pa sogs dag pa'i rnam rol du ma zhig brgyud pa'i mthar bod kyi yul 'dir
chos tshul ji snyed pa'i srog shing dam pa/ 'gran gyi zla thams cad dang bral ba/ rigs thams cad kyi bdag po/ dkyil 'khor kun gyi gtso bo rdo rje 'chang mkhyen brtse'i
dbang phyug bstan pa'i rgyal mtshan dpal bzang po nyid las zab don snyan brgyud ji snyed pa dang / sa bkar rnying gsum gyi chos tshul rgya mtsho lta bu zhig gsan pa mdo tsam
brjod na/ gsung ngag rin po che tshogs bshad tshar gcig dang / slob bshad tshar gnyis/ de dag gi smin byed dbang / byin rlabs/ rjes gnang / glegs bam sogs lung skor du
ma dang bcas lam 'di skor yongs su rdzogs pa dang / gzhan yang lam skor phyi ma brgyad cha lag dang bcas pa dang / dpal dus kyi 'khor lo mkhas grub bu dol rnam gnyis kyi
bzhed pa so sor ma 'dres pa'i dbang gong ma/ gong chen bdag po chen po'i dbang / rgya bod kyi yi ge mang po'i lung dang bcas pa/ dpal 'khor lo bde mchog lU nag dril gsum
gyi dbang 'khrid yig lung mang po dang bcas pa/ gsang ba 'dus pa lugs gsum gyi smin grol zab mo rnams cha lag dang bcas pa yongs su rdzogs pa/ gshin rje gshed dmar nag
dgra gdong rnam gnyis sogs gshed skor du ma'i dbang lung 'khrid skor tshang ba/ khyad par dpal rdo rje 'jigs byed rwa skyo zhang gsum sa lugs bu lugs sogs kyi dbang / de'i
grol byed kun dang thun mong du ma gyur pa'i rwa

'khrid mkha' 'gro'i snyan brgyud gtso bor gyur pa'i 'khrid tshul 'ga' zhig rgyud dang rgya gzhung mang po/ bod kyi rwa rgya ldong gsum dpal 'dzin dang bcas pa'i man ngag zab
bsdus kyi glegs bam du ma'i lung / de'i bka' srung chos kyi rgyal po'i rjes gnang du ma dang yi ge mang po'i lung / rdo rje nag po chen po gur gyi mgon po'i dbang / rjes
gnang / 'khrid man ngag po ti rnams kyi lung phyag 'khrid zhal shes dang bcas pa lam yongs su rdzogs pa/ stobs 'phrog dbang po zhal bzhi pa brgyud pa'i bka' babs so so
las 'ongs pa'i rjes gnang 'khrid yig mang po'i lung zhal shes phyag 'khrid sogs mtha' dag yongs su rdzogs pa/ dpal ldan sa skya pa'i gser chos dmar po skor gsum gyi dbang
rjes gnang yi ge zab rgyas mang po'i lung / rje btsun dmar mo skor gsum/ zhar byung dmar chung skor gsum gyi byin rlabs sogs cha tshang / rgyal po chen po rnam thos sras
kyi rjes gnang mang po dang yig skor du ma phyogs gcig tu bsgril ba'i po ti'i lung / gzhan yang mkhas grub chen po shangs pa du gu ba'i gser chos chen po lnga'i dbang lung
'khrid byin rlabs rgyab brten gyi yi ge mang po'i lung / bka' srung mgon po phyag drug pa'i rjes gnang man ngag sogs shangs chos su grags pa yongs su rdzogs pa/ spyi'i
bka' rdo rje 'phreng ba/ kr-i ya sa munytsa'i dkyil 'khor gsum dang bcas pa/ sbyong dkyil bcu gnyis/ sgrub thabs brgya rtsa/ rgya mtsho/ grub chen brgyad cu'i byin rlabs/
rjes gnang zur bka' rab tu mang ba sogs gsang sngags gsar mar

grags pa phal mo che gsan/ gsang sngags rnying ma'i zhi khro sgyu 'phrul sogs bka' mar grags pa du ma dang / nyang / chos dbang / rgod ldem/ ratna/ pad gling pa sogs gter kha
gsar rnying gi sgrub dbang du ma dang / gzhan yang dbang 'khrid byin rlabs rjes gnang gtad rgya sogs bsam gyis mi khyab pa zhig gsan/ gzhan yang grub pa'i slob dpon nag
po spyod pa'i sku skye ba bcu gcig par grags pa glo chen kun dga' grol mchog /rgyud sde rgya mtsho'i mnga' bdag mkhas grub chen po ngor chen dkon mchog lhun grub/ de nyid
kyi chos kyi rgyal tshab dam pa rje btsun sangs rgyas seng ge /rdo rje 'chang A nanda bha dra'i zhabs 'degs seng ge'i khri la gdan chags pa dkon cog dpal ldan/ grub pa'i
dbang po bstan 'dzin nyi zla bzang po/ bu ston chos rje'i bstan pa'i srog shing dam pa mkhas shing grub pa'i bdag nyid 'jam dbyangs bkra shis rgyal mtshan/ mkhas mchog
dam pa rdzong dkar ba shes rab rgyal mtshan/ grub pa'i dbang phyug paN chen lha dbang blo gros/ de'i rgyal tshab mdo sngags bstan pa'i mnga' bdag chos rje blo gros chos
'phags/ sdings ma mkhan po legs ldan pa/ sdings ma drung pa 'ga' tshe ba/ chos lung mkhan chen bsod nams dbang po/ sprul sku bdud 'joms rdo rje'i gdung gi thig le rgyal ba'i
sras po/ sprul sku padma gling pa'i dngos slob byams chen pa chos bzang bkra shis/ pad gling pa'i dngos slob rdzogs chen shAkya ba/ rdo rje phag mo'i rnam sprul du byed
pa ayon 'tsho mo/ /bo dong phyogs las

rnam rgyal gyi ring lugs 'dzin pa 'chi med 'od zer gyi sku skye sprul sku 'chi med 'od zer/ phan tshun bka' drin nos pa'i dam pa brgyad ni/ tshar chen rdo rje 'chang gi gdan
sa bzhi pa 'bru'i sngags 'chang mthu stobs nus pa'i mnga' bdag rdo rje 'chang bsod nams lhun grub chos 'phel/ mkhas pa'i dbang po bod mkhar ba mai tri don grub rgyal mtshan/
mkhas btsun dam pa bsod nams tshul khrims/ mnyan yod bya gshong gi gdan sa pa 'jam dbyangs sangs rgyas rgyal mtshan/ grub pa'i 'khor los sgyur ba stobs ldan 'od zer/
bshes gnyen dam pa rig pa'i gter mdzod/ sku 'bum pa sngags 'chang ngag gi dbang po/ rog tso byang pa mkhas pa'i dbang phyug la sogs te dam pa de dag la mnyes pa gsum gyi
sgo nas mnyes par mdzad pa'i mthus/ de dag la mnga' ba'i sde snod gsum dang rgyud sde bzhi dang 'brel ba'i chos tshul bsam pa'i ra ba las 'das pa zhig gsan zhing / gsan
pa de dag kyang ming rkyang du ma song ba'i tshig dang don gyi cha la sgro 'dogs thams cad yongs su chod par mdzad nas don rtse gcig tu nyams su bzhes pas thugs rgyud la
spang rtogs yon tan gzhal du med pa mnga' zhing / rdo rje 'chang tshar pa yab sras kyi drung du bka' chos gsan pa'i skabs ma gtogs/ phal cher dpal sbug rnam par grol ba'i
dben gnas ram sdings ma/ bo dong gi dgon khra bo sogs su sku mtshams kho na mdzad cing thugs dam bskyed rdzogs su mdzad pa'i rim pa yang mtha' dag rtogs par ga

la nus/ gtso che ba'i rags pa tsam brjod na/ lam zab phyi nang sngon du gnang ba'i lam bsdus rgyas pa bzlas pa dang bcas pa thun bzhi/ bir bsrung thun mong dang thun mong ma
yin pa gnyis ka /'khor lo bde mchog lU i pa'i mngon rtogs bzlas pa dang bcas pa dang / nA ro mkha' spyod kyi bskyed rdzogs bzlas pa dang bcas pa dang / rdo rje 'jigs byed
rwa 'khrid mkha' 'gro'i snyan brgyud dang 'brel ba'i dpa' bo gcig pa'i mngon rtaugs bzlas pa dang bcas pa dang / padma gling pa'i drag po phyi nang gsang gsum/ mngon rtogs
rgyas pa bzlas pa dang bcas thun gnyis/ byang gter gu ru mthing kha/ byang gter gyi tshe sgrub lcags rdzong ma dang / pad gling pa'i tshe dpag med rdo rje 'phreng ba
gnyis kyi sgom bzlas/ gur gyi mgon po'i phyi nang gi 'khrid dang 'brel ba'i nyams bzhes bzlas pa dang bcas pa/ dpal mgon gyi gsang 'khrid srung 'khor tshe sgrub dang bcas
pa thun gnyis/ sgrol dkar u tsa gra lnga sogs 'dod lha du ma'i mngon rtogs bzlas pa dang bcas pa/ rdzogs pa chen po zang thal/ sbyor drug /gsang 'dus rim lnga/ ni gu sogs
sgom thun du ma/ kye rdor bde mchog nA ro mkha' spyod 'jigs byed rnams kyi gtor 'bul sngon du 'gro ba'i gur gyi mgon po lcam dral/ stobs 'phrog dbang po gdong bzhi pa/
ye shes mgon po stag zhon/ rnam sras ser chen/ mdung dmar can/ las kyi gshin rje/ rdo rje rab brtan ma/ dmag zor ma/ thang lha/ shambhar ba/ mkha' 'gro spyi gtor dang /
bzhi bdag gtor

bsngo rgyas pa dang bcas pa/ so so'i bskang bshags/ gtor sgrub rnams thun gnyis/ bsil gtor brgya rtsa dkar cha bzhi dzam ser nag gi chu sbyin sogs spros bcas kyi rim pa du
ma zhig mdzad la/ de thams cad kyang snang stong zung 'jug gi mnyam rjes dbyer med kho na'i ngang nas mdzad cing / khyad par mtshan mo'i cha la sku lus gnad dang bcas nas
rim gnyis zab mos dus 'da' bar bzhugs pa las mnal cung zad tsam yang mdzad pa'i skabs med par chu bo rgyun gyi rnal 'byor las nam yang g.yo ba med par bzhugs pas nyin mtshan
dus 'da'/ de nas rje nyid dgung lo bzhi bcu zhe bzhi bzhes pa'i sbrul lo mnyan yod bya gshong gi chos grwa chen por 'dul ba 'dzin pa chen po 'jam dbyangs sangs rgyas
rgyal mtshan gyis mkhan po mdzad de mkhan slob grangs tshang ba'i dbus su bsnyen par rdzogs par mdzad de/ bcas dang rang bzhin gyi nyes ltung phra mos ma gos pa'i gnas brtan
chen por gyur pa de nyid lung dang rtogs pa'i yon tan du mas thugs rgyud gtams pa dang / 'gro ba kun gyi skyabs mgon gyi 'os su gyur pa/ rdo rje 'chang mkhyen brtse'i
dbang phyug gzhan snang gzugs kyi sku bsdus pa'i tshul bstan pas/ de nyid kyi skus 'dul bar mi 'os pa'i gdul bya'i lhag ma rnams skyong ba dang / snga mo dpal sbug tu tshar
chen rdo rje 'chang la gsung ngag rin po che gsan pa'i skabs su yang / gsung chos zhu ba po thams cad tshogs kyang / rje 'di phebs pa cung 'gor ba byung tshe tshar chen
nyid kyi

bka' las/ drung pa 'dis bstan pa la phan pa 'dug pas/ sgug dgos gsung ba dang / rje bla ma mkhyen brtse'i zhabs dpal sbug ri khrod du gzhi bsnyen gnang skabs mnal lam gyi rnam
par dpal sbug gi bzhugs khri'i steng na pha bla ma tshar pa rje bzhugs/ gsung ngag bskyar nas gnang rgyu yin zer/ zhu mkhan mang po tshogs 'dug pa la bslab gsum pa gsal
po 'dug /gzhan ngo shes pa mi 'dug gsung ba sogs don la tshar chen rdo rje 'chang gi thugs kyi yang snying gzhan gyi spyod yul du ma gyur pa'i gsung ngag rin po che'i
srog shing dam par 'gyur ba'i ma 'ongs pa'i lung bstan du 'dug cing / gsung las kyang nged kyi slob ma sde snod dang rgyud sde'i don smra ba slob dpon bslab gsum pa zhes
thugs kyi sras gcig pu ltar bur dgongs pa mdzad cing / yab sras de gnyis kas don gyi rgyal tshab tu dgongs pa bstad cing / snyan brgyud kyi mnga' bdag chen por bzhugs pa
sogs nas/ bstan pa'i sbyin bdag gnas gsar ba 'a zhwa nam mkha' phun tshogs yum sras btsun mo blon 'bangs dang bcas pas/ dad pa dang gus pa chen pos gsol ba btab pa ltar zhal
gyis bzhes nas/ sbrul gyi lo zla ba bzhi pa'i yar gyi dus tshes bzang po la/ sngon bshes gnyen mu Ta chen pos bdag gir mdzad cing / mkhas grub dam pa du mas byin gyis
brlabs pa'i gnas dpal bo dong e'i chos grwa chen po'i gdan sar mnga' gsol te/ de nas bzung ste/ thams cad mkhyen pa nyid kyis ji ltar mdzad pa'i tshul dang mthun par chos
kyi

rgyal srid legs par bskyangs te/ bstan pa'i sbyin bdag chen po'i dgongs bzhed dang mthun par chos rje thams cad mkhyen pa nyid kyi dus kyi mchod pa chen po 'dzugs par dgongs
te/ rje bla ma nyid kyis gtso mdzad dpon slob nyi shu tsam gyis rje bla ma mkhyen brtse'i zhabs kyi thugs dam gyi snying por mdzad pas 'jigs byed rwa lugs bcu gsum ma'i
sgrub mchod/ gzhan yang dpal dus kyi 'khor lo bu lugs/ jo lugs/ kye rdo rje man ngag lugs/ bdag med lha mo bco lnga/ bde mchog nag po ba/ phag mo so bdun ma/ nA ro mkha'
spyod ma/ sgrol ma bla med/ phyag rdor gtum chen/ gzungs gra lnga/ tshe dpag med lha dgu /bla ma mchod pa ste gsar ma'i chog gra/ byang gter thugs rje chen po 'gro ba kun
sgrol/ bla ma rigs 'dzin/ thugs sgrub 'bring po/ gter gsar gu ru zhi ba/ gu ru drag po/ drag po nyang lugs/ thugs sgrub chen po/ /bka' brgyad gsang ba yongs rdzogs/ 'joms
byed sgrom bu ma/ na rag dong sprugs/ tshe dpag med rdo rje 'phreng ba ste/ gsar rnying gi dkyil 'khor de dag thams cad rdul tshon gyi dkyil 'khor du sgrub cing mchod
pa dang / gur zhal gyi gtor sgrub rgyas pa dang 'jigs byed drug cu pa/ gur lha brgyad kyi dmar chen gtor bzlog /zhal gyi dam tshig bskang gso/ 'jigs byed dang / dus 'khor
gyi rgyas pa'i sbyin sreg /de dag gi skabs su so so'i sa chog /mchod gar/ 'chams sogs de dag thams cad kyang ding sang gi 'byung khung 'di'o

med pa'i chos brgyad kyi kun nas bslangs pa'i gzhan mgo skor ba'i ban ling lta bu ma yin par/ brgyud pa'i phyag len rnam par dag pa las byung ba'i spros pa'i phyag len kyang
du ma zhig mdzad la/ de thams cad kyi dbang lung phyag 'khrid/ dbyangs rol gar 'chams/ mtha' na mchod pa bshom tshul tshun la rje nyid kyi zhal bkod/ dka' ba'i gnas rnams
su bslab bya mthar phyin pa mdzad pa sogs ding sang gi mkhas par rlom pa'i snang tshul dang ye mi 'dra ba'i mdzad pa blo'i rwa ba las 'das pa yin la/ 'di'i skabs su char
ha cang ches na 'then pa dang / dkon pa'i tshe sgrub mchod tshugs 'phral 'bab pa dang / gzhan yang me tog gi char kha ba ltar 'bab pa dang / sna tshogs pa'i 'ja' sprin
gyis nam mkha'i khams kun khyab pa sogs/ der 'dus kyi mig ldan kun gyis mthun snang du grub pa de yin no/ /slar yang zla ba drug pa dang bdun pa la/ rdo rje 'chang sgo rum
pa chen po dang / tshar chen chos kyi rgyal po gnyis kyi dus kyi mchod pa chen po la yang / dpal kye rdo rje dang / dpal dus kyi 'khor lo gtso bor gyur pa'i rnal 'byor
bla med kyi dkyil 'khor chen po lnga tsam gyi rdul tshon gyi dkyil 'khor zhag bdun phrag re re'i bar du sgrub cing mchod pa/ chos skyong gi gtor sgrub sogs ches cher rgyas
par mdzad pa rnams sbrul lo nas bzung ste/ byi lo dus kyi zing log chen po ma byung gi bar gzabs rgyas su mdzad do/ /de nas sprul pa'i sku mkhyen brtse'i zhabs kyi gdung
sob pa dang / mtha' yas pa'i 'gro ba rnams

myong grol ril bu'i sgo nas thar lam la 'god par bzhed nas/ sbrul lo nyid nas bzung ste lo drug gi bar du bo dong e'i kun ra dang / zhong zhong ma dang / ram sdings ma sogs
gnas chen rnams su 'phags pa thugs rje chen po byang gter lugs 'gro ba kun sgrol gyi steng nas sgrub chen gyi cho ga zhag bdun phrag re'i bar smin rgyas su mdzad pas gzhung
nas bshad pa ltar gyi phun sum tshogs pa'i ltas phal cher byung zhing lhag par ril bu rnams dril bu du mar 'phel ba dang / sems can sdig can du ma tshe 'pho ba'i dus
khar chud cing myong ba rnams kyang / gnas ngan gyi sdug bsngal las grol ba'i rtags mngon sum du mthong ba dang / sgrub pa'i skabs su lha rdzas kyi me tog bsil ma'i char
kha ba ltar 'bab pa dang / kha dog sna tshogs pa'i 'ja'i gur khyim dang / pa tra ris lta bus nam mkha'i khams kun khyab pa dang / mi'i 'jig rten du sngon yod ma myong ba
lta bu'i lha rdzas kyi dri ngad zhim pos phyogs kun khyab pa sogs ngo mtshar ba'i ltas du ma dang bcas legs par grol ba'i mthar/ der 'dus kyi skal ldan brgya phrag du ma
la sgrub dbang dang ril bu'i dbang la sogs pa mdzad pa'i skabs su rje nyid yang dag pa'i snang ba du ma gzigs pa la brten thugs dam nyams bzhes pa dang / 'dus pa rnams kyang
byin rlabs kyi zil rgyas pas bde chen gyi ye shes nyams su myong ba sogs mdor na skye bo du ma la thar pa'i sa bon skyon med du btab nas dag pa'i sar bkri bar mdzad do/
/de nas 'jigs bral phyogs las

rnam rgyal gyi bstan pa gsal bar bzhed de/ lug lo yar 'brog tu 'chi med sprul sku'i drung du phebs nas/ bo dong ba'i rnal 'byor rgyud kyi dkyil 'khor bcu gsum tsam gtso bor
gyur pa'i dbang lung mang po zhig gsan par mdzad/ dpon slob thugs yid gcig tu 'dres pa lta bur gyur/ 'jigs bral gyi bstan pa gtad pa lta bu mdzad dbugs dbyung / gzengs bstod/
shangs len sogs phun sum tshogs par gnang / de nas rim gyis lho brag gi gnas phal che ba dang / smra bo 'jog po sogs mjal ba gnang bas/ ma rigs ma'i gdung la kharsA
pa Ni rang byon du phebs pa dang / 'tsho rgyal gyi phyag bris shog ser sogs byin rlabs mang po phyag tu byung bas rten 'brel legs tshogs du ma dang bcas rim par brgyud de
rin spungs su phebs/ mi'i dbang po ngag dbang 'jigs grags kyis dad dang spro ba'i sgo nas gzhi len bsnyen bkur phun sum tshogs pa dang / chos kyi gleng mos mi'i dbang po
dgyes par gyur/ de nas rim pas ram sdings ma sogs brgyud de bo dong er phebs nas/ chos rje rigs pa'i dbang phyug dang / chos rje srin mo ba sogs phyogs kyi dge bshes du
ma dang khams gtsang gi grwa sa mang po sogs gzhis byes kyi dad ldan du ma la/ dpal kye rdo rje/ bde mchog nag po pa/ rdo rje 'jigs byed sogs dbang mang po/ gsang 'dus rim
lnga/ rwa 'khrid mkha' 'gro'i snyan brgyud/ gur zhal gyi phyi nang gi 'khrid sogs grol byed kyi 'khrid mang po/ /'jam dbyangs/ spyan ras gzigs/

sgrol ma sogs 'dod lha mang po'i rjes gnang / de dag gi yi ge mang po'i lung / shangs chos chen po lnga'i dbang 'khrid cha tshang ba/ gsang sngags rnying ma'i phyogs kyi yang
dbang / lung byin rlabs/ bka' gtad sogs chos kyi 'phrin las bsam gyis mi khyab pas dus 'da' bar mdzad do/ /de dag gi skabs su bstan pa spyi dang / bstan pa'i sbyin bdag
gnas gsar pa'i sku rim sogs la gur zhal gyi gtor chen mgon po g.yul bzlog drug cu pa sogs gtor bzlog mang po zhi rgyas kyi sbyin sreg mang po sogs bstan pa spyi dang /
bye brag gi rgyun yun ring du gnas par dgongs pa kho na nyin mtshan ngal med du mdzad do/ /de nas khyi lo zla ba dang po'i tshes bco lnga'i dus bzang gi nyin tshugs par mdzad
nas/ chos rje bsod nams tshul khrims pa/ chos rje srin mo dang / bdag gsum la gsung ngag rin po che slob bshad thun mong ma yin pa cha lag yongs su tshang ba dang bcas
pa zla ba dgu'i bar du smin rgyas su stsal/ mdor na rdo rje 'chang tshar pa yab sras kyi snyan brgyud kyi bstan pa nyin mo ltar mdzad cing / gsung ngag snyan brgyud slob
bshad chos tshul ding sang gi bar du ma nyams par bzhugs pa ni rje 'di kho na'i bka' drin du nges so/ /de ltar gong du cung zad smos pa ltar gsar rnying mtha' dag gi dbang
lung / 'khrid/ bshad pa/ man ngag /zhal gdams sogs thams cad la dpe mkhyud dang / sla chos dang / gzu lum du ma song bar phyag 'khrid zhal shes su bcas pas/ ma 'khrul
ba/ ma chad pa/ ma lhag pa/ gsal zhing go bde ba/ 'brel chags shing skabs

su bab ba'i chos tshul du mas rang rang gi blo dang mthun par bkri bar mdzad do/ /de ltar gong du smos pa ltar chos mthun gyi mdzad pa kho na ma gtogs/ gzhan gyi g.yeng ba
thams cad brgyang bsrings te rim gnyis zab mo'i nyams bzhes kho na la rtse gcig tu brtson par mdzad cing / lhag par mtshan mo'i cha la mnal cung zad kyang mi mdzad par mnyam
bzhag kho nas dus 'da' bar mdzad pas/ snod bcud thams cad dag pa'i snang bar 'char ba sogs dang / ngo mtshar ba'i ltas brjod kyis mi lang zhing kun gyi blor shong ba
yang dka' mod/ 'on kyang cung zhig tsam dad ldan log rtog chung ba bskul ba po dag gi ngor brjod na/ dpal sbug tu kye rdo rje'i gzhi bsnyen sbyin sreg gi kha skong dang bcas
pa'i skabs shig thun gyi sgang tsam mnal dang 'od gsal 'dres pa'i gsal snang la bud med gzhon nu yid du 'ong ba gnyis kyis ka pA la bdud rtsis gang ba re re phul nas
gsol ba'i rjes sngar dang mi 'dra ba'i gzhan gyis brjod du med pa'i bde chen gyi ye shes thugs la 'khrungs shing / de'i tshul 'jam pa'i dbyangs mkhyen brtse'i dbang phyug
la zhus par/ de ni kha sbyor yan lag bdun ldan thob pa'i ltas su 'dug gsung pa'i lung bstan dbugs dbyung gzengs bstod mdzad do/ /skabs shig tshes bcu'i dus ma hA gu ru rdo
rje drag po rtsal thugs nyams la gsal bar gzigs gsung / bdag la gsung ngag rin po che gnang ba'i rgyu dbang gi skabs su/ rje nyid bzhugs pa'i mdun gyi nam mkhar tshar
chen chos kyi rgyal po dang / thams cad mkhyen pa mkhyen brtse'i dbang phyug yab sras gnyis dbang ma grol bar

bzhugs nas/ dbang bskur ba'i cho ga mdzad kyin 'dug pa la/ khong yab sras kyi dbang tshig ji lta ba bzhin khyed rnams la bshad pa yin ang / de 'dra'i dga' ba la ang gsung /
yang thengs shig dpal mgon zhal bram gzugs 'di sprin phung gtibs pa'i dbus na bzhugs pa zhig gzigs gsung / yang dus shig gi tshe gzungs gra lnga'i sgrub mchod mang du mdzad
pa'i bum bskyed kyi skabs su bum chu khol ba'i rnam pas kha dang mchu gnyis ka nas chu rgyun dpag tu med pa chil li li babs pa byung 'dug /skabs shig bo dong gi bla brang
gzims khang steng na rje nyid gcig pur bzhugs pa de zhal 'dzum 'dzum dbu gug gug mdzad kyin 'dug pa de phyag phyi ba zhig gis mthong nas myur bar drung du phyin te/
'di 'dra mdzad kyin gda' ba ci lags zhus pas/ dmag zor mas dri ba 'dra byed kyin 'dug pas lan btab pa yin gsung / yang 'o yug 'ga' tsher rnam sras gling nas kyis gdan drangs
te bzhugs pa'i skabs shig /sde pa de la gsung las 'am bu na yong pa 'dra gsung / ci lags zhus pas/ 'am buu na yong na tsa muNDi 'di zhal mdog legs po mi yong 'dug pas/
deng sang legs po mi 'dug gsung zhing de 'phral sku cung zhig ltem pa byung 'dug /de la sogs te chos skyong mngon sum du gzigs shing / legs nyes kyi lung ston pa dang /
mdor na dag pa rab 'byams kyis dus 'da' ba'i rnam par thar pa ngo mtshar can du ma byung 'dug na'ang / rje nyid kyang yon tan sbed pa kho na gtsor

mdzad pas/ phal gyis rtogs pa yang dka' zhing / rtogs shing rig par gyur pa thams cad brjod kyang skye bo log rtog can dag ci zer du zad pas re zhig de tsam mo/ /de nas byi
lo dus kyi zing log chen mo byung ba'i skabs su rje nyid kyang re zhig ngor du phebs/ de nas zha lur phebs nas 'jam pa'i dbyangs bkra shis rgyal mtshan la gsung chos du
ma zhig kyang gsan zhing / der bzhugs kyi dad ldan 'ga' zhig la gsang 'dus rim lnga dang / nA ro mkha' spyod kyi 'khrid sogs rang rang gi blo dang mthun pa'i chos kyi rnam
grangs du ma zhig gnang ba'i skabs su/ gter ston rigs 'dzin chen po byang gi theg mchog gling du bzhugs skabs sde srid bkra shis stobs rgyas pas gsol ba btab nas rdzogs
pa chen po dgongs pa zang thal gnang bar zhal gyis bzhes nas/ rje 'di pa gdan 'dren pa'i pho nya dzo ki zhig la 'phral du phebs dgos tshul gyi bka' 'phrin yig dang bcas
'byor ba dang / de mthun rje nyid kyang stod phyogs su phebs par brtsams 'phral du chibs kha bsgyur/ yar lam 'dar grang mo cher phebs nas/ tshar chen rdo rje 'chang gi sku
gdung rin po che mjal/ phyag mchod smon lam rgyas par mdzad de skabs 'dar mkhan po rje drung chos dbang rin chen dang / mtshungs med bla ma dam pa klu sgrub rgya mtsho
gnyis kyi bka' chos du ma gsan pa'i gsol 'debs kyang mdzad/ de nas theg mchog tu phebs nas gter ston chen po nyid la rdzogs pa chen po zang thal cha lag yongs su rdzogs pa
dang / gzhan yang zab chos du ma zhig gsan nas tshur rim gyis phebs te jo nang gi gnas mjal kyang zhib

par gnang / de skabs su sngon gyi gnas dran pa yang der 'dus rnams la gsal por gsungs te/ 'di na kun mkhyen chen po'i phyag rjes dang / zhabs rjes 'di dang 'di 'dra lta bu
yod pa dang / mdun ri 'di spang rir yod pa la mi 'dug gsung ba dang / sngon rje 'di kun mkhyen chen po dang / 'jam dbyangs sgeg pa'i slob ma rag 'khrom pa kun dga' dpal du
gyur te jong nang du bzhugs/ res skyo bsangs la phebs pa'i lha brgyad shol rags zer ba'i klu sdings shig yod pa yang phyis su med 'dug pas/ nged kyi lha brgyad shol rags
kyang mi 'dug gsung ba sogs sngon gyi gnas thams cad gsal ler dran pa byung 'dug cing / de nas gtsang gzhung brgyud nas phebs skabs su/ mi la las sngags pa/ la las bla
ma bgres po dbu dang zhal rgyan sogs dkar por yod pa'i rnam par mthong / la las rab byung dang gzhon du mthong ba sogs skal bar ldan pa'i mi de dag la rnam 'gyur du ma zhig
ston par mdzad cing / rim gyis bo dong gi sgrub sder phebs nas bzhugs pa'i skabs shig tu sku drung na yod pa rnams la theg mchog tu/ rig 'dzin chen po'i gsung las/ mkhan
chen pa dang nged rang mgyogs par 'phrad yong gsung gin 'dug pa ci yin gsung / zhing khams gzhan du phebs pa'i gsung gsal po gnang 'dug kyang / sngon thub pa'i dbang po
la kun dga' bo bdud kyis byin gyis brlabs nas gsol ba ma btab pa ltar/ der 'khor rnams kyi mi lod dam zhu ba las brtan bzhugs kyi gsol 'debs sogs zhu ba'i blo gros can
ma byung 'dug /de nas zhing 'di'i gdul bya rnams kyi bsod nams kyi

skal pa zhan pa dang / rje nyid kyang zhing khams gzhan du gshegs pa la lhag par dgyes pa dang / le lo can gyi rmongs pa rnams brtson pa bskyed pa dang / rtag 'dzin can rnams
kyi log par rtog pa dag gsal ba dang / zhing khams gzhan gyi gdul bya dus la bab par mkhyen te rnam pa gsung 'cham zhal shor ba lta bu'i nyer len byas cung zhig bsnyung
ba'i tshul bstan/ de skabs 'od gsal gyi rtags du ma gzigs pa drung na yod pa rnams la khyed rnams kyis e mthong gin 'dug a pha 'di 'dra'i ltad mo gsung / phyag phyi ba
rnams kyis ci lags zhus pas/ pha rig 'dzin chen po'i sku drin la 'od gsal gyi rtags rnams shar bar 'dug gsung / gzhan yang ngo mtshar ba'i ltas du ma dang bcas glang lo zla
ba bcu pa'i tshes gsum gyi nam gung tsam gyi mkha' 'gro 'du ba'i dus kyi cha la zhing 'di'i mdzad pa bsdu ba'i tshul bstan te/ bla ma dam pa rnams dang / rgyal ba sras
dang bcas pas sngon nas bsus/ lha dang drang srong grub pa rig 'dzin rnams kyis mdun nas bdar/ 'jig rten skyong ba rnams kyis zhabs nas 'deg /lha dang lha mo'i tshogs kyis
'ja'i gur 'phub/ me tog bsil bu'i char 'bebs/ gzhan yang lha rdzas kyi gdugs dang / ba dan dang / rgyal mtshan la sogs te mchod tshogs bsam gyis mi khyab pas mngon par
mchod bzhin pa'i ngang nas gzhan snang gzugs kyi sku nyid chos dbyings bde ba chen po'i dbyings su bsdu ba'i tshul bstan par mdzad do/ /de nas gzhal du med pa'i sku gdung
rin po che la dri zhim po'i chus khrus gsol/ lha rdzas kyi na bza'

du mas klubs nas mchod tshogs rab 'byams kyi dbus su bzhugs su gsol te/ der 'dus pa rnams kyis gsol 'debs la brtson par mdzad/ slar thugs dam grol ba'i tshul byung ba dang
/ chos rje rig pa'i gter mdzod kyis dpal kye rdo rje'i dkyil 'khor gyi steng nas zhugs 'bul gyi cho ga mdzad bas yun yang ma 'gor bar skad cig la zhu thag chod/ zla ba de
nyid kyi tshes gsum nas brtsams te dgongs pa rdzogs pa'i mchod 'bul rgya chen po bsgrubs/ rin thang med pa'i gdung rus la dri zhim po'i chus khrus gsol zhing lha rdzas kyi
na bza' dang bcas nas rin po che'i za ma tog tu spyan drangs nas mchod tshogs du ma'i dbus su bzhugs su gsol/ slar zhal phye ste gdung phal che ba ni chu shel ltar dngas
pa'i gdung log kho nar gyur/ yungs 'bru lta bu'i ring bsrel ni dpag med byon zhing / dad ldan skal bzang 'ga'i phyag tu byung ba la/ nA ro mkha' spyod dang / spyan ras
gzigs bcu gcig zhal gyi sku sogs gsal bor byon zhes thos/ de nas gdung phal che ba rnams gdung tshar btab/ gser mtshal la sogs pa yid du 'ong ba'i tshon dang lha rdzas kyi
na bza' dpag med kyis spras pa gtso bor gyur ba dang / gzhan yang gzungs dang / ring bsrel dpag med las bgyis pa'i rje nyid kyi sku 'bag 'dra mtshar mi tshad tsam zhig
bzhengs te rab gnas kyang rgyud sde dang mthun par mkhas btsun dam ba rigs pa'i gter mdzod kyis mdzad cing / bo dong gtso bor gyur pa'i sgrub sde de nyid dang / ram sdings
ma sogs su dgongs

rdzogs kyi gsol 'debs rgya cher bsgrubs shing / bdag nyid kyis kyang rje de nyid kyi sku drin rjes su dran pa'i sgo nas yar klungs bkra shis chos sder/ zla ba byung ngo cog
gi tshes mchod dang / dus chen chen mo'i skabs su dge 'dun brgya phrag las mi nyung bas/ tshe dpag med kyi sgrub mchod bstan pa rin po che nam gnas kyi bar du bsnyen bkur
phun sum tshogs pa dang bcas tshugs par bgyis so/ /de ltar mchog gi bla ma'i ngo mtshar gtam/ /bgrang yas rgyal bas brjod par mi spobs na/ /bdag lta'i blo yis brjod par
ga la lang / /'on kyang cung zad brjod 'di'i bsod nams kyis/ /gang gi thugs rjes bdag rgyud legs smin cing / /thub bstan rin chen phyogs kun rgyas pa dang / /'gro kun mchog
gi bla mas rjes bzung nas/ /rang gzhan don gnyis lhun gyis grub par shog /gang de'i zhabs sen snying dbus padmo'i rtser/ /brtan par bzhugs pa'i 'dzum zhal bdud rtsi'i
rgyun/ /nges par 'thung ba'i legs byas zlos gar gyis/ /'gro kun 'dren pa'i sa mkhan byed par shog /bdag dang mkha' mnyam 'gro ba thams cad kun/ /skye dang skye ba tshe rabs
thams cad du/ /mgon po khyod la snying nas gsol 'debs na/ /brtse chen thugs rjes 'bral ba med par skyongs/ /gus pas phyag 'tshal mchod tshogs dpag med 'bul/ /nyes byas
bshags shing dge la rjes yi rang / /chos 'khor bskor zhing bzhugs par gsol ba 'debs/ /dge des 'gro kun rnam grol mchog thob shog /de ltar bdag gi bla ma rje btsun sdings
ma pa chen po de nyid kyi rnam par

thar pa zhig rang nyid kyang dad pa chen pos rtsom par 'dod pa'i blo yod pa dang / ched du byi lo grang mo cher gsung ngag rin po che smin rgyas su bshad pa'i skabs su brgyud
pa'i kha skong du rje 'di'i rnam par thar pa zhig byed dgos zhes dad ldan mang pos bskul ba dang / mthar shes bya thams cad la mi 'jigs pa'i spobs pa can rig pa'i dbang
phyug 'a zhwa'i dge slong rdo rje 'dzin pa mgon po bsod nams mchog ldan gyis bskul zhing yi ge'i rkyen sbyar bar brten/ bla ma dam pa'i zhabs rdul sbyi bos blangs pa'i
bka' 'bangs 'a zhwa'i sngags 'chang dbang phyug rab brtan gyis/ rje bla ma tshar pa chos rje'i gdan sa dpal ldan grang chen gyi rang gi bsam gtan khang bur/ 'brug gi lo zla
ba brgyad pa'i rje bla ma nyid kyi dus dran mchod pa'i nyin legs par bgyis pas bla ma dam pa'i bstan pa 'phel zhing rgyas la yun ring du gnas par gyur cig /yi ge pa ni
bla ma dam pa'i bka' drin gyis 'tsho ba'i bande nyid do// //mangga laM/

